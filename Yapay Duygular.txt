Yapay Depresyon ve Kendini Kandırma

Bazı insanlar, gerçekten mutsuz olmadıkları hâlde kendilerini mutsuz hissetmeye çalışıyor. Hafif bir moral bozukluğunu, basit bir sıkıntıyı veya sıradan bir can sıkıntısını bile "depresyon" olarak tanımlayıp kendilerini bu ruh hâline sokmaya uğraşıyorlar. Gerçek depresyonu yaşamamış biri için belki bu durum bir oyun gibi görünebilir. Ancak bu, hem kendine hem de çevresine karşı büyük bir yanılgıdır.

Gerçek depresyon, insanın elinde olmadan içine düştüğü bir durumdur. Kendi kendine "Hadi ben depresyona gireyim." diyerek yaşanabilecek bir şey değildir. Enerjisiz hissetmek, hiçbir şeyden keyif almamak, sürekli bir boşluk içinde kaybolmak gibi belirtileri vardır ve bu süreç kişiyi tüketir. Oysa bazı insanlar, sırf farklı görünmek, dikkat çekmek ya da bir gruba ait hissetmek için yapay bir depresyon havasına bürünür. Gerçekten depresyonda olan birinin yaşadığı yoğun çaresizlik duygusunu anlamadan, kendilerini bu ruh hâline zorla sokmaya çalışırlar.

Bu sadece kendilerine zarar vermez. Çevrelerindeki insanlara karşı da yapay bir tavır sergileyerek ilişkilerini zedelerler. İnsanlar bir süre sonra bu sahte tavırları fark eder ve uzaklaşır. "Kimse beni anlamıyor, herkes beni terk etti." diyen birçok kişinin aslında kendisinin yapay bir karakter yaratıp çevresini ittiğini fark etmemesi ironiktir. Çünkü insanlar, sahte mutsuzluğu sürekli sergileyen birine bir noktadan sonra ilgi göstermez. Herkesin gerçek sorunları, gerçek dertleri vardır ve kimse, sırf biri kendini üzgün göstermek istiyor diye yapay bir tiyatronun parçası olmak zorunda değildir.

Eğer bir insan gerçekten değişmek istiyorsa, bunun için sebebi olmalıdır. Bir şeyleri sırf "farklı" olmak için değiştirmeye çalışmak, genellikle içi boş bir eylemdir. Aynı şekilde, sırf üzgün olmak için üzülmeye çalışmak da mantıksızdır. Depresyon, bir moda akımı ya da ilgi çekme aracı değildir. Gerçekten bu süreçten geçen insanlar, kurtulmak için mücadele ederken, bazıları bu duyguyu sahte bir maske olarak kullanıyor. Sonunda ise kendi oluşturdukları bu sahte karanlıkta kayboluyorlar.

Hayatın en rahat yaşanma şekli, kendini olduğu gibi kabul etmektir. Kendi duygularını, kendi gerçekliğini anlamadan, dış dünyaya yapay bir karakter sunmaya çalışmak sadece sahte bir huzur getirir. Eğer biri kendini gerçekten kötü hissediyorsa, bunun sebebini anlamaya çalışmalı ve çözüm üretmelidir. Ancak hiçbir sebep olmadan kendini "mutsuz" yapmaya çalışıyorsa, asıl sorun burada başlar. Çünkü sahte mutsuzluk, gerçek mutsuzluğa dönüşebilir ve iş işten geçtiğinde bunu fark etmek zor olur.

Sonuç olarak, hayatını yapay bir karamsarlık içinde geçirmek yerine, gerçek duygularınla yüzleşmek her zaman daha sağlıklıdır. Kendini olduğun gibi kabul et, çünkü uzun vadede seni en çok yoran şey, olduğun kişi değil, olmak istediğin sahte kişilik olacaktır.